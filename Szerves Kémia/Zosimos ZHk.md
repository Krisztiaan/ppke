# Zosimos ZHk

Írjon példát olyan reakcióra, amelyben köztitermék is keletkezik (képletek nékül, de a szöveg alapján egyértelműen azonosíthatóan)! Milyen típusú ez a reakció? (4 p)

Rajzolja le az oldalláncukban hidroxilcsoportot tartalmazó fehérjealkotó aminosavakat! A nevük lesz a következő kérdés, ezért balról jobbra haladva rajzolja őket egymás mellé, hogy a nevüket is ilyen sorrendben írhassa majd le! (3p)

Nevezze el az előző kérdésre felrajzolt aminosavakat! A neveket a képletek felrajzolásának sorrendjében írja le (balról jobbra)! (3p)

Rajzoljon fel egy két sztereocentrumot tartalmazó vegyületet és annak összes sztereoizomerjét! (Elnevezni nem kell majd őket.) Ügyeljen a sztereokémia egyértelmű megadására (Fischer-projekció VAGY a kötések sík előtti/mögötti elhelyezkedésének EGYÉRTELMŰ megadása)! A következő kérdés arra vonatkozik, hogy pontosan milyen viszonyban vannak ezek a vegyületek egymással, ezért úgy rajzolja őket, hogy egyértelműen tudjon hivatkozni rájuk (pl. jobb fölső vegyület)! (4p)

Nevezze meg, hogy ez előző kérdésre felrajzolt vegyületek milyen sztereokémiai viszonyban vannak egymással! Ügyeljen a vegyületek egyértelmű azonosítására! (pl. "a jobb fölső a bal alsónak X párja")! Lehetőség szerint azonosítsa az összes viszonyt, de mindenképpen igyekezzen mindegyik vegyületről írni valamit! (4p)

Rajzolja fel a D-galaktózt Fischer-projekciós ábrázolással! (A királis szénatomok azonosítása lesz a következő kérdés, úgy rajzolja a vegyületet, hogy azokat egyértelműen azonosítani tudja!) (3p)

Mely szénatomok királisak az előző kérdésre felrajzolt vegyületben? Egyértelműen azonosítsa őket számozással, azt is megadva, honnan indul a számozás! (1p)

Rajzolja fel az uracilt! (3p)

Rajzoljon fel egy uracilt tartalmazó nukleozidot! (4p)

Rajzoljon fel egy uracilt tartalmazó nukleotidot! (4p)

Milyen egységekre bontható az előző kérdésre válaszként felrajzolt nukleotid? (3p)

Írja le, hogy a 11. kérdésre felrajzolt nukeotid melyik részlete az, amelyik csak adott nukleinsav-típusra jellemző, és nevezze meg, melyikre! (2p)

Vezesse le az amidcsoport kialakulását! Elvi reakciót kérek a kiindulási vegyületek és a termékek feltüntetésével! (Ha nem tud nyilat rajzolni, akkor is egyértelműen különítse el a kiindulási vegyületeket és a termékeket azzal, hogy egymástól távol, két oldalra rajzolja őket!) (3p)

Hogyan (milyen vegyülettípusok között) játszódik le az amidcsoport kialakulása a gyakorlatban? (Konkrét vegyülettípus és összefoglaló név is elfogadható) (2p)

Jellemezze az amidcsoport téralkatát és adjon rövid indoklást! (3p)

Mi a tautoméria? Rövid, de pontos meghatározást kérek! (2p)

Rajzoljon fel példát a tautoméria jelenségére (vegyületpár)! (2p)

---

Szerves kémia típuskérdések, 2021 tavaszi félév

A kérdések tájékoztató jellegű ún. típuskérdések, azaz nem várható, hogy pontosan ezek lesznek a vizsgákon, de ezekhez hasonlóakra érdemes készülni. Természetesen bármilyen megtanulandó vegyületre vagy fogalomra vonatkozhat kérdés.  
Minden, adott vegyület rajzolására vonatkozó kérdésre rajzolható jó válaszként olyan példavegyület, amely szerepel a megtanulandók listájában, de természetesen más vegyületek is elfogadhatóak, ha egyébként a kritériumoknak megfelelnek (és adott esetben a vizsgázó el tudja helyesen nevezni)!

A kérdéseket itt úgy hagytam, ahogy offline oktatási formában fel szoktam tenni őket. A Zosimosban írt online vizsga esetében természetszerűleg formailag annak lehetőségeihez lesznek igazítva, ehhez teszek majd fel gyakorló feladatsorokat, amikből lehet tájékozódni.

- A vegyületből keletkezhet B és C vegyület is. A C vegyület felé vezető reakciúton az aktiválási energia alacsonyabb, mint a B vegyület felé vezetőn, ugyanakkor B vegyület stabilabb, mint C. Jelentkezik-e a rendszerben a kinetikai és termodinamikai kontroll jelensége? Melyik vegyület keletkezik kinetikai kontroll fennállása esetén?

- Mutasson be egy E1 és egy SN1 reakciót, és mutasson rá a köztük lévő hasonlóságokra és különbségekre!

- Milyen összefüggés van a karbokationok rendűsége és stabilitása között? Milyen szabály következik ebből az elektrofil addíciós reakciók esetében?

- Írjon fel egy SN2 reakciót és adja meg annak egy reakciósebességi egyenletét!

- Írjon példát olyan reakcióra, amelyben köztitermék is keletkezik (képletek nékül)! Milyen típusú ez a reakció?

- Milyen reakciómechanizmus során fordulhat elő inverzió? Írjon fel egy példát egy ilyen mechanizmussal lejátszódó reakcióra! Hanyadrendű ez a reakció?

- Mutasson be egy aromás elektrofil szubsztitúciós reakciót a főbb lépésekkel és azok rövid magyarázatával!

- Mi a reakciórend?
- Rajzoljon fel egy páros és egy páratlan szénatomszámú szénhidrogént! Nevezze el őket!

- Mit tud az izoprén elektronszerkezetéről? Rajzolja le az izoprén képletét és mutassa be a kötésrendszer főbb jellegzetességeit!

- Rajzoljon fel egy olyan vegyületet, melynek létezik legalább egy konstitúciós izomerje és sztereoizomerje is! Rajzolja fel a konstitúciós izomert és nevezze el azt és az eredeti vegyületet! Hány sztereoizomerje van az eredeti vegyületnek és a konstitúciós izomernek és miért?

- Mik a konjugált szén-szén kötésrendszer sajátosságai? Hasonlítsa össze egy izolált kettős kötéseket tartalmazó molekulára vonatkozó tulajdonságokkal!

- Rajzoljon fel két olyan, nem izomer vegyületet, amelynek van enantiomer párja! Nevezze el őket! Jelölje meg a királis szénatomokat (ha vannak)!

- Hogyan függ a konjugált kötésrendszer kiterjedésétől a molekulák fénnyel való gerjeszthetősége? Nevezzen meg egy molekulát, amelynek biológiai jelentősége ezen a jelenségen alapul!

- Rajzolja fel a koleszterin szerkezeti képletét! Milyen vegyületcsoport képviselőjéből képződik a koleszterin?

- Rajzolja fel a pirrolt és a piridint! Jellemezze ezen molekulák elektronszerkezetét a vonatkozó szabály részletezésével!

- Rajzoljon 1-1 példát primer és szekunder aminra! Nevezze el ezeket! Mitől függ az aminok rendűsége?

- Rajzolja fel egy tetszőleges monoszacharid nyílt láncú formáját Fischer-projekciós ábrázolással! Rajzolja fel ennek egy epimerjét! Nevezze meg a felrajzolt vegyületeket! Jelölje meg csillaggal a királis szénatomokat!

- Rajzoljon fel egy többértékű alkoholt és írja le annak biológiai jelentőségét!
- Rajzolja le az oldalláncukban hidroxilcsoportot tartalmazó fehérjealkotó aminosavakat!

- Rajzoljon fel két olyan fehérjealkotó aminosavat, melyek oldalláncában hat szénatomot tartalmazó aromás rendszer van! Nevezze el őket!

- Rajzoljon fel egy többértékű alkoholt és annak enantiomerjét Fischer-projekciós ábrázolással! Nevezze el a vegyületeket!

- Rajzoljon fel egy hattagú gyűrűs monoszacharidot térbeli ábrázolással! Nevezze el! Jelölje meg az axiális és ekvatoriális térállású csoportokat!

- Rajzoljon fel egy RNS-re és egy DNS-re jellemző nukleotidot! Jelölje meg a királis szénatomokat a két vegyületben! Nevezze meg, milyen kötésekben vesznek részt a foszfátcsoportok!

- Rajzolja fel az adenint! Rajzoljon fel egy adenint tartalmazó nukleozidot és egy nukleotidot is (írja oda, melyik melyik)! Milyen egységekre bonthatóak ezek a molekulák? Jelölje, hogy az egységek közül melyik az, amely csak adott nukleinsav-típusra jellemző és részletezze, melyikre!

- Rajzoljon fel egy olyan fehérjealkotó aminosavat, amely két karboxilcsoportot tartalmaz! Vezesse le, milyen vegyület képződik, ha az egyik karboxilcsoport egy másik aminosav aminocsoportjával kapcsolódik (elvi reakció). Nevezze el a kialakult kötést/csoportot!

- Rajzoljon fel egy kétértékű amint! Nevezze el! Rajzolja fel ezen vegyület egy olyan származékát, amely az egyik aminocsoport karboxilcsoporttal való összekapcsolódásával jön létre! Nevezze el a kialakult kötést/csoportot!

- Rajzoljon fel egy két kiralitáscentrumot tartalmazó vegyületet Fischer-projekcióval! Rajzolja fel ennek összes sztereoizomerjét és nevezze meg, milyen viszonyban vannak ezek egymással!

- Rajzolja fel a D-glicerinaldehid molekulát! Hányféleképpen adható meg ennek a molekulának a konfigurációja?

- Rajzoljon fel egy többgyűrűs aromás rendszert tartalmazó vegyületet! Nevezze el! Mutasson rá a vegyület biológiai jelentőségére!

- Rajzoljon fel két olyan fehérjealkotó aminosavat, amely oldalláncában nitrogént tartalmaz! Nevezze el őket! Jelölje meg és nevezze el az ezekben a vegyületekben található összes nitrogéntartalmú funkciós csoportot!

- Rajzoljon fel három királis amint! Nevezze el őket és jelölje meg bennük a kiralitáscentrumokat! Milyen atom lehet királis ilyen vegyületekben?

- Rajzolja fel az imidazolt és jellemezze elektronrendszerét a megfelelő szabály részletezésével! Hogyan viselkedik ez a vegyület savakkal szemben és miért?

- Rajzoljon fel két királis amidot! Nevezze el őket! Jellemezze az amidcsoport téralkatát és adjon rövid indoklást!

- Vezesse le az amidcsoport kialakulását! Hogyan megy ez a reakció a gyakorlatban?

- Írja fel egy aldol addíciós reakció vázlatát! Milyen típusú molekularészletek között történik a reakció, és hogyan lehet ezek reaktivitását növelni?

- Írjon fel egy nukleofil acil szubsztitúciós reakciót és röviden mutassa be a fő lépéseit! Nevezze meg, milyen típusú vegyületek vesznek részt a reakcióban és mi keletkezik!

- Mutassa be az észterek keletkezésének és hidrolízisének elvi lépéseit! Milyen vegyületek a laktonok?

- Mik az anhidridek? Milyen funkciós csoportok részvételével képdődnek és hogyan vezethető le a kialakulásuk? Rajzoljon egy anhidrid részletet tartalmazó molekulát és jelölje meg az anhidrid kötést!

- Rajzolja fel egy karbonsav kétféle halogénszármazékát, ahol a halogénatom(ok) a molekula más csoportjaihoz kötnek! Mutassa be, milyen módon különböznek a reaktivitásukban!

- Írjon fel két reaktív karbonsavszármazékot, és nevezze meg, milyen típusú vegyületek ezek!

- Nevezzen meg egy halogénezett szénhidrogént és röviden írja le a vegyület biológiai, ipari vagy környezetvédelmi jelentőségét!

- Rajzoljon fel egy tiolt és egy tioétert! Nevezze el őket! - Mi a tautoméria? Mutassa be egy példán!
